
De laatste uren van Josephine Donkers
Verschenen bij Best of YA | XS
Mirjam Mous – Girl 6
Esther Walraven – Voor Yasmin
Buddy Tegenbosch – Mijn nacht met Vedder
ISBN 978 90 00 37754 1
ISBN 978 90 00 37761 9 (e-book)
NUR 285/284
© 2021 Van Goor
Uitgeverij Unieboek | Het Spectrum bv
www.bestofyabooks.nl
www.daniellebakhuis.nl
tekst Daniëlle Bakhuis
omslagontwerp Caren Limpens
zetwerk binnenwerk ZetSpiegel Best
Maybe when I’m older, it’ll all calm down,
but it’s killin’ me now.
Justin Bieber & benny blanco – ‘Lonely’
BREAKING - Lichaam meisje (17)
gevonden aan Spaanse kust
Onder aan de klif vlak bij de Spaanse jongerencamping Acantilado
is in de nacht van zaterdag op zondag het levenloze lichaam van
een Nederlands meisje aangespoeld.
De toedracht is nog onduidelijk.
Dit artikel wordt aangevuld.
1
Lucy
Moet dit echt?
Ik bedoel, ik snap dat het moet, maar kan het niet straks? Jullie
vertellen me net... Ik kan het niet hardop zeggen. Josephine? Ik
word gek. Ik denk echt dat ik gék word.
Ik wil hier weg. Jullie kunnen me niet vasthouden. Luister, ik wil al
jullie vragen wel beantwoorden, maar ik moet vreselijk nodig
plassen. Ik zit hier al een uur! Mag ik alsjeblieft eerst even naar de
wc? Josephine is dood. Dood! Onder aan de klif, zeggen jullie? Ik
snap het niet... Is het echt zo? Is het echt? Ik – ik... Mag ik gaan?
[...]
Bedankt dat ik eerst naar de wc mocht. Goed, wat was uw vraag
ook alweer? O ja. Waar we gisteravond waren. We waren uit. Op
de boulevard. Of we hebben gedronken? Wat denkt u zelf? Brave
meisjes zoals wij?
Nee, dat hoeft u niet op te schrijven, dat was een grapje.
Natuurlijk hebben we wel gedronken. Niet veel. Een paar shotjes
bij de caravan. Wat gin-tonic tijdens het uitgaan, een stuk of drie.
Vier. Vijf, misschien... Het was de laatste avond, mag het
misschien? En zo sterk was-ie niet: ieniemienie-beetjes schonken
ze. Niet genoeg om er een nacht van te maken waarvan we ons
niets meer herinneren, zou Josephine zeggen.
Nou, als jullie het per se willen weten: Josephine had ’m aardig
geraakt. Op het eind moesten Isolde en ik haar naar de taxi
dragen, omdat ze niet meer op haar benen kon staan.
Isolde ja. Isolde ten Vroede.
Zit zij in de kamer hiernaast? Is dat wie ik zo hoor huilen? Mag ik
haar spreken? Ik moet haar echt even zien. Ze zal vast weer
helemaal doordraaien.
Hoezo nog niet?
Onze verhalen afzonderlijk van elkaar horen? Ha! Nu doet u net
alsof er afzonderlijke verhalen zijn. Luister dan, er is maar één
verhaal en dat is dat Josephine vannacht zo dronken was dat ze
amper recht kon lopen. Daarna is ze naar bed gegaan en het
volgende moment werden Isolde en ik opgehaald door de
Spaanse politie. Nou, is dat wat jullie willen horen?
Wacht. Maar – u denkt toch niet...
Wat verschrikkelijk...
U denkt toch niet dat Josephine vannacht uit de caravan is
geslopen en daarna met haar dronken hoofd van de klif is
gevallen?
2
Lucy
Zaterdagavond 23.45 uur
De laatste 5 uur en 52 minuten van Josephine Donkers
‘Maak er maar een dubbele van!’
Ik wapper met de creditcard van Josephine naar het barmeisje dat zich net
heeft omgedraaid om glazen om te spoelen. Ze steekt haar hand op om te
laten zien dat ze me gehoord heeft.
Ik had mezelf voorgenomen niet te veel te drinken om niet over een paar
uur met een kater in het vliegtuig te zitten, maar fok it. Met een beetje geluk
ben ik zo brak dat ik tijdens de vlucht naar huis lekker lig te slapen.
Ik snuif de lucht van verschaald bier, goedkope parfum en plakkerige hitte
nog eens diep in.
Ik heb zin om naar huis te gaan.
Ik ben het zat. Wat de vakantie van ons leven had moeten worden, is
uitgedraaid op een grote teleurstelling.
Over mijn schouder kijk ik naar Isolde en Josephine die aan de rand van
de dansvloer staan. Isolde doet haar best maat te houden op ‘Bodak Yellow’
van Cardi B., terwijl ze op goed geluk een paar woorden mee rapt.
Jaren geleden vond ik het grappig, nu vind ik het vooral pijnlijk: een
meisje met twee enorme huizen dat straat probeert te doen.
Naast Isolde ziet Josephine eruit alsof ze net uit bed is gerold. Ze heeft
Christophers shirt aan, een oversized geval waarin ze verzuipt en een

